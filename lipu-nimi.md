---
title: lipu+nimi pi+toki+pona taso
title_plain: lipu nimi pi toki pona taso
layout: page
image:
  path: /images/book.jpg
  caption: "[tan](https://commons.wikimedia.org/wiki/File:Empty_book.jpg)"
---

<dl>
<dt>a!</dt>
  <dd><em>ona li pona a!</em> ona li pona. ni li lon.</dd>
  <dd><em>mi toki e ni: &ldquo;a a a!&rdquo;</em> mi lukin anu kute e ijo. mi toki insa e ni: &ldquo;tenpo pini lili la mi sona+ala e ni: ijo+ni li kama. ken la ona li ike tawa jan. a! ona li ike ala tawa mi. mi pilin+pona tan ona.&rdquo;zz uta mi li kalama.</dd>
<dt>kin</dt><dd><em>ona kin li lon.</em> ona li ijo+sin sama ni li lon.</dd><br>
<dt>akesi</dt>
  <dd>akesi li sama soweli, taso akesi li lete li jo ala e linja sama soweli.</dd>
  <dd>akesi li sama soweli, taso akesi li ken lon telo lon tenpo suli.</dd>
  <dd>akesi li sama soweli, taso akesi li ike lukin.</dd>
<dt>ala</dt>
  <dd><em>ijo+ala li lon.</em> ijo+ale li lon ala.</dd>
  <dd><em>ona li moku ala moku?</em> ona li moku anu seme?</dd>
<dt>alasa</dt>
  <dd><em>mi alasa e ona.</em> mi kama sona e ni: ona li lon seme? mi tawa ona. ken la mi utala e ona.</dd>
  <dd><em>mi alasa e ijo+mute.</em> ijo+mute li lon ma ante mute. mi pana e ijo+ni ale tawa ma wan.</dd>
  <dd><em>mi alasa moli e ona.</em> mi lukin moli e ona.</dd>
<dt>ale</dt>
  <dd><em>ijo+ale li lon.</em> ijo+ala li lon ala.</dd>
  <dd><em>ale li pona.</em> lon li pona.</dd>
  <dd><em>ale li pona.</em> ma ale en ijo+ale li pona.</dd>
  <dd><em>ona ale li pona.</em> wan ale ona li pona.</dd>
  <dd>ale li nanpa mute mute mute mute mute.</dd>
<dt>anpa</dt>
  <dd><em>mi lon anpa ona.</em> ona li lon sewi mi.</dd>
  <dd><em>mi anpa.</em> mi tawa anpa.</dd>
  <dd>anpa li supa suli lon tomo. ijo li lon insa tomo la ona li lon ijo+ante ala la ona li lon anpa.</dd>
<dt>ante</dt><dd><em>ona li ante.</em> ona li sama ala.</dd><br>
<dt>anu</dt>
  <dd><em>mi anu sina li moku.</em> mi moku ala la sina moku.</dd>
  <dd><em>mi moku. anu la sina moli.</em> mi moku ala la sina moli.</dd>
<dt>awen</dt>
  <dd>ijo+awen li ante ala lon tenpo suli.</dd>
  <dd>ijo+awen li tawa ala lon tenpo suli.</dd>
  <dd><em>mi awen moku.</em> mi pini ala moku.</dd>
<dt>e</dt>
  <dd><em>mi moli e ona.</em> mi tan e moli ona.</dd>
  <dd><em>mi pona e ona.</em> mi tan e ni: ona li kama pona.</dd>
  <dd><em>mi moku e kili e pan.</em> mi moku e kili. mi moku e pan.</dd>
<dt>en</dt><dd><em>mi en sina li moku.</em> mi moku. sina moku.</dd><br>
<dt>esun</dt>
  <dd><em>mi esun e ona.</em> mi jo e ona. taso mi wile e ijo pi jan+ante. ni la mi toki tawa jan ni li toki e ni: &ldquo;mi pana e ona tawa sina la o pana e ijo+ni tawa mi.&rdquo;</dd>
  <dd><em>mi esun e ona.</em> jan+ante li jo e ona li toki e ni: &ldquo;sina pana e mani tawa mi la mi pana e ona tawa sina.&rdquo;zz ni la mi pana e mani tawa jan ni. tan ni la jan ni li pana e ona tawa mi.</dd>
  <dd>esun li kulupu jan li pali li esun.</dd>
  <dd>esun li tomo. jan li esun lon esun.</dd>
<dt>ijo</dt><dd>jan en soweli en kasi en kiwen en pali li ijo.</dd><br>
<dt>ike</dt>
  <dd>ike li pona ala.</dd>
  <dd><em>pali ni li ike.</em> mi pali suli ala la mi ken ala pali e pali ni.</dd>
  <dd><em>ona li ike.</em> ona li jo e wan mute mute. jan li kama sona e ona lon tenpo lili taso la jan ni li sona+ala e ona.</dd>
<dt>ilo</dt>
  <dd>jan li kepeken ilo.</dd>
  <dd>jan li ken moku kepeken ilo moku. jan+mute li wile moku kepeken ilo moku. tan ni la jan li pali e ilo moku mute.</dd>
<dt>insa</dt>
  <dd><em>mi lon insa pi ijo+tu.</em> ijo+ni wan li lon poka mi. ijo+ni ante li lon poka ante mi.</dd>
  <dd><em>mi tawa insa tomo.</em> tenpo pini la mi lon insa tomo ala. taso mi tawa. ni la mi lon insa tomo.</dd>
  <dd>insa li wan insa sijelo.</dd>
<dt>jaki</dt><dd>ijo+lili mute li lon selo pi ijo+jaki. mi wile weka e ijo+lili ale tan selo ona.</dd><br>
<dt>jan</dt><dd>jan li sama soweli, taso jan li ken toki+pona.</dd><br>
<dt>jelo</dt><dd>insa pi sike mama li jelo.</dd><br>
<dt>jo</dt><dd><em>mi jo e ona.</em> mi pilin e ona. ni la ona li lon poka mi. ni la mi ken tawa e ona.</dd><br>
<dt>kala</dt><dd>kala li sama soweli, taso kala li lon telo li lete li jo e noka ala.</dd><br>
<dt>kalama</dt>
  <dd>jan li ken kute e kalama. taso jan+ala li ken lukin e kalama. kalama li tawa kepeken kon.</dd>
  <dd>mi weka tan kalama suli la mi ken kute e kalama suli.</dd>
  <dd><em>mi kalama.</em> mi pali e kalama.</dd>
<dt>kama</dt>
  <dd><em>sina kama tawa ona.</em> mi en ona li lon ma ni. sina tawa ma ni.</dd>
  <dd><em>ona li kama tawa mi.</em> jan anu ijo li pali e ona tawa mi.</dd>
  <dd><em>moli mi li kama.</em> mi moli.</dd>
  <dd><em>mi kama suli.</em> tenpo pini la mi suli ala. taso ijo li kama. ni la mi suli.</dd>
  <dd><em>mi kama e ona.</em> mi tan e ona.</dd>
  <dd><em>mi moku la tenpo kama la sina toki.</em> sina toki la tenpo pini la mi moku.</dd>
  <dd>tenpo kama la mi moli.</dd>
  <dd>tenpo pini la mi sona+ala e ona. tenpo ni la mi kama sona e ona. tenpo kama la mi sona e ona.</dd>
<dt>kasi</dt>
  <dd>kasi li jo ala e suno e telo la kasi li moli.</dd>
  <dd>jan li tu e kasi li pali e tomo kepeken ona.</dd>
  <dd>kasi li wan kasi.</dd>
<dt>ken</dt>
  <dd><em>mi ken pali.</em> mi lukin pali la mi pali.</dd>
  <dd><em>ken la ona li lon.</em> ijo+sama ona li ken lon. mi sona+ala e ni: ona li lon ala lon?</dd>
  <dd><em>mi ken e ona.</em> mi tan ala e ni: ona li kama ala. ni la ona li ken kama.</dd>
  <dd>ijo+ken li ken kama.</dd>
<dt>kepeken</dt>
  <dd><em>mi utala e ona kepeken ilo.</em> mi lawa e ilo. tan ni la ilo li tawa li utala e ona.</dd>
  <dd><em>mi kepeken ona.</em> mi pali kepeken ona.</dd>
<dt>kili</dt>
  <dd>kili li moku kasi.</dd>
  <dd>kili li moku kasi suwi li jo e pan.</dd>
<dt>kiwen</dt>
  <dd>kon en telo en kiwen li ante. ijo li kiwen la ona li kon ala li telo ala.</dd>
  <dd>jan li pali e ilo moku e ilo pakala e ilo utala kepeken kiwen.</dd>
<dt>ko</dt><dd>jan li weka e ko tan ma li pali e poki kepeken ko. ko en telo li wan la ona li kiwen ala. ko li seli la ona li kama kiwen.</dd><br>
<dt>kon</dt>
  <dd>jan+ala li ken lukin e kon. taso kon li tawa la jan li ken pilin e ona.</dd>
  <dd>ijo+kon li sama kon.</dd>
  <dd>jan li ken pilin kon kepeken nena ona.</dd>
  <dd><em>mi kon.</em> mi pana e kon.</dd>
  <dd><em>mi tawa kon.</em> mi tawa lon kon lon tenpo suli. mi pilin e kon, taso mi pilin+ala e ma kiwen.</dd>
  <dd>kon li wan jan li pilin. jan+mute li pilin e ni: sijelo jan li moli la kon ona li awen lon li awen pilin.</dd>
<dt>kule</dt><dd>pimeja en walo en laso en jelo en loje li kule.</dd><br>
<dt>kulupu</dt>
  <dd>ijo+mute li sama wan la ona li kulupu.</dd>
  <dd>kulupu li kulupu jan.</dd>
<dt>kute</dt><dd>mi ken kute e kalama e toki kepeken kute mi.</dd><br>
<dt>la</dt>
  <dd><em>tenpo ni la mi moku.</em> mi moku lon tenpo ni.</dd>
  <dd><em>tan ni la mi moku.</em> mi moku tan ni.</dd>
  <dd><em>mi moku ala la mi moli.</em> ken la mi moku ala. tan ni la mi moli.</dd>
  <dd><em>ni la mi moku.</em> tan ni la mi moku.</dd>
  <dd><em>mi la ona li pona.</em> tawa mi la ona li pona.</dd>
  <dd><em>pipi ante la pipi ni li suli.</em> pipi ni li suli mute. pipi ante li suli lili.</dd>
<dt>lape</dt>
  <dd><em>mi lape.</em> tenpo suli la mi awen li tawa ala li lukin ala li pilin+ala li toki+ala. tenpo mute la jan+ale li lape. tenpo pimeja la jan+mute li lape.</dd>
  <dd><em>mi lape.</em> mi tawa lili taso lon tenpo.</dd>
<dt>laso</dt>
  <dd>tenpo suno la sewi li laso.</dd>
  <dd>kasi mute li laso.</dd>
<dt>lawa</dt>
  <dd><em>mi lawa e ona.</em> mi tan e ni: ona li pali.</dd>
  <dd>uta mi en lukin mi li lon lawa mi.</dd>
  <dd>lawa jan li wan sijelo li pilin li toki insa.</dd>
  <dd>jan+lawa li toki e ijo+sama ni: &ldquo;jan+ale li ken pali e ijo+ni li ken ala pali e ijo+ante. mi pali e ike tawa jan+ike. mi pana e pona tawa jan+pona.&rdquo;</dd>
  <dd>ijo+lawa li suli mute li ken pali e ijo+mute.</dd>
<dt>len</dt>
  <dd><em>mi len e ona kepeken ijo.</em> mi pana e ijo+ni lon poka ale ona.</dd>
  <dd>jan li pali e len kepeken linja mute. jan li ken len e sijelo kepeken len. sijelo li lon insa len la ona li seli.</dd>
<dt>lete</dt>
  <dd>lete li lon la telo li kama kiwen.</dd>
  <dd>ijo+lete li seli ala.</dd>
<dt>li</dt><dd><em>ona li moku li moli.</em> ona li moku. ona li moli.</dd><br>
<dt>lili</dt>
  <dd>ijo+lili li suli ala.</dd>
  <dd>ijo+lili li ijo pi mute ala.</dd>
  <dd>tenpo pini suli la jan+lili li lon ala. taso tenpo pini lili la mama ona li lon e ona.</dd>
<dt>linja</dt>
  <dd>linja mute li lon selo soweli li lon lawa jan+mute.</dd>
  <dd>jan li pali e linja kepeken nasin ni: ona li kama jo e linja mute li tawa e kulupu linja sama ni: pini wan taso pi kulupu linja li sike.</dd>
  <dd>mi jo e pini linja wan la sina jo e pini linja ante la mi tawa weka tan sina la mi ken ala tawa weka e pini linja mi la linja ni li lukin sama ijo+linja.</dd>
<dt>lipu</dt>
  <dd>wan ale pi selo sinpin lipu li lon poka pi selo monsi lipu. jan li pali e lipu kepeken nasin ni: ona li wan e wan kasi lili mute e telo seli.</dd>
  <dd>lipu li jo e lipu mute e nimi mute.</dd>
<dt>loje</dt><dd>jan li tu e sijelo la telo sijelo loje li tawa weka tan sijelo.</dd><br>
<dt>lon</dt>
  <dd><em>mi lon ma ni.</em> mi pilin e ma ni.</dd>
  <dd><em>mi lon ni.</em> mi lon ma ni.</dd>
  <dd><em>jan li toki e ni: &ldquo;soweli li lon ni.&rdquo;</em> jan li lon ma li toki. toki ona la soweli li lon ma sama.</dd>
  <dd><em>ona li lon.</em> ona li lon ma.</dd>
  <dd><em>mi lon e ona.</em> mi tan e ni: ona li lon.</dd>
<dt>luka</dt>
  <dd>luka jan li wan sijelo. jan li ken jo kepeken luka ona.</dd>
  <dd>luka li nanpa tu+tu wan.</dd>
  <dd>palisa luka li lon luka.</dd>
  <dd><em>mi luka e ona.</em> mi pilin e ona kepeken luka mi.</dd>
<dt>lukin</dt>
  <dd>jan li ken lukin e kule. taso jan+ala li ken kute e kule.</dd>
  <dd>lukin jan li wan sijelo. jan li ken lukin tan lukin ona.</dd>
  <dd><em>mi lukin moli e ona.</em> mi wile e ni: ona li moli. mi toki insa e ni: &ldquo;ken la mi pali e ijo la ona li moli.&rdquo;zz tan ni la mi pali e ijo+ni.</dd>
<dt>oko</dt><dd>oko mi li lukin mi.</dd><br>
<dt>lupa</dt>
  <dd>lupa ona li lon insa ona. taso wan ona ala li lon insa lupa. ijo+ante li ken tawa insa lupa.</dd>
  <dd>lupa li lupa lon sinpin tomo.</dd>
<dt>ma</dt>
  <dd>jan+ale li lon ma. kasi mute li kama suli lon insa ma.</dd>
  <dd>tomo li lon ma, taso ma li lon insa tomo ala.</dd>
  <dd>jan+lawa li lawa e ma.</dd>
<dt>mama</dt>
  <dd>jan tu li lon e jan+lili la ona li mama pi jan+lili ni.</dd>
  <dd>mama pi mama mi li mama mi.</dd>
  <dd>mama mi en jan+sama mi li kulupu mama mi.</dd>
  <dd>sike mama li kama suli lon insa pi sijelo waso li tawa weka tan waso mama li kama e waso lili.</dd>
  <dd>jan meli mute en soweli meli mute li pali e telo mama lon insa pi sijelo ona. jan+lili mute en soweli lili mute li moku e telo mama taso.</dd>
<dt>mani</dt>
  <dd>tenpo mute la jan li esun kepeken mani. jan+mute li wile e mani.</dd>
  <dd>mani li soweli suli. jan+mute li moku e sijelo mani e telo mama mani. jan li awen e mani mute tan ni.</dd>
<dt>meli</dt><dd>meli li sama ni: tenpo mute la meli li lon e jan+lili la jan+lili li lon insa pi sijelo ona.</dd><br>
<dt>mi</dt><dd><em>jan li toki e ni: &ldquo;mi moku.&rdquo;</em> jan li toki. toki ona la ona li moku.</dd><br>
<dt>mije</dt><dd>mije li meli ala.</dd><br>
<dt>moku</dt>
  <dd><em>mi moku e kili.</em> mi tawa e kili lon insa mi.</dd>
  <dd>jan li moku e moku.</dd>
<dt>moli</dt><dd><em>mi moli.</em> mi pini lon.</dd><br>
<dt>monsi</dt>
  <dd>ona li jo e pini tu la pini wan li sinpin ona la pini ante li monsi ona.</dd>
  <dd>monsi jan li wan sijelo lon sewi noka.</dd>
<dt>mu</dt><dd>soweli li toki e mu taso.</dd><br>
<dt>mun</dt><dd>tenpo pimeja la jan li ken lukin e mun lon sewi.</dd><br>
<dt>musi</dt>
  <dd><em>mi musi.</em> mi pali e pona tawa mi.</dd>
  <dd>jan li pali e kalama+musi tan ni: jan li wile kute e ona.</dd>
  <dd>jan li pali e musi. musi li pona lukin.</dd>
<dt>mute</dt>
  <dd>wan li mute ala. tu li mute ala. tu+wan li mute. tu+tu li mute. tu+tu wan li mute&hellip;</dd>
  <dd><em>sina lukin e jan pi mute seme?</em> sina lukin e jan wan anu jan tu anu jan tu+wan&hellip;?</dd>
  <dd>mute li nanpa luka+luka luka+luka.</dd>
<dt>nanpa</dt>
  <dd>ala en wan en tu li nanpa. ken la luka en mute en ale li nanpa.</dd>
  <dd>tenpo pini la ijo+nanpa wan li kama. tenpo ni la ijo+nanpa tu li kama. tenpo kama la ijo+nanpa tu+wan li kama.</dd>
<dt>nasa</dt>
  <dd>jan+nasa li toki insa e ni: &ldquo;ijo li lon.&rdquo;zz jan+mute li sona e ni: ijo+ni li lon ala. tan ni la ken la jan+nasa li pali e ike.</dd>
  <dd>jan+nasa li lukin tan e ni: jan+ante li toki e ni: &ldquo;a a a!&rdquo;</dd>
  <dd>jan+nasa li ken ala kama sona e ijo+mute.</dd>
  <dd>jan li pakala e kili li pana e telo suwi tawa poki. tenpo kama suli la telo ni li kama telo nasa. jan li moku e telo nasa la ona li kama nasa.</dd>
<dt>nasin</dt>
  <dd><em>sina pali e ona kepeken nasin seme?</em> sina pali e ijo+mute. tan ni la ona li kama. ijo+mute ni li seme?</dd>
  <dd>kulupu jan li pilin e ijo+sama li pali e ijo+sama la ijo+ni li nasin pi kulupu ni.</dd>
  <dd>jan li ken tawa ma wan tan ma ante lon nasin.</dd>
<dt>nena</dt>
  <dd>nena jan li lon sinpin ona lon sewi uta. jan li ken kon kepeken nena ona.</dd>
  <dd>nena li ma. ma ante li lon poka nena la selo ona li lon anpa pi selo nena.</dd>
<dt>ni</dt><dd>mi pilin e ijo. mi pilin+ala e ijo+ante. mi pilin e ijo+ni.</dd><br>
<dt>nimi</dt><dd>jan li toki e nimi mute.</dd><br>
<dt>noka</dt><dd>noka jan li wan sijelo. jan li ken tawa ma ante kepeken noka ona.</dd><br>
<dt>o!</dt>
  <dd><em>sina o moku!</em> mi wile e ni: sina moku.</dd>
  <dd><em>o moku!</em> sina o moku!</dd>
  <dd><em>sina o!</em> sina o kute e mi!</dd>
<dt>olin</dt><dd><em>mi olin e ona.</em> mi wile lon poka ona lon tenpo suli. mi lukin e ona la ni li pona tawa mi. mi wile e ni: ona li pilin+pona.</dd><br>
<dt>ona</dt><dd><em>ona li pali.</em> ijo+ni anu jan ni li pali.</dd><br>
<dt>open</dt>
  <dd><em>mi open pali e ona.</em> tenpo pini lili la mi pali ala e ona. taso mi pali e ona lon tenpo ni lon tenpo kama.</dd>
  <dd><em>mi open e ona.</em> mi tawa e wan ona. tan ni la ijo+ante li ken tawa insa ona.</dd>
  <dd><em>mi open e ilo.</em> mi tan e ni: ilo li open pali.</dd>
  <dd>tenpo suno open la jan li ken lukin e suno lon sewi. taso tenpo pini lili la ona li ken ala lukin e suno lon sewi.</dd>
<dt>pakala</dt>
  <dd><em>mi pakala e ona.</em> mi pali e ike tawa ona. ni la ona li kama ike. ken la ona li ken ala pali lon tenpo ni.</dd>
  <dd><em>mi kama e pakala.</em> mi kama e ike, taso mi lukin ala kama e ona.</dd>
<dt>pali</dt><dd><em>mi pali e ilo.</em> mi pali kepeken ijo+mute. tan ni la ijo+ni li kama wan li kama ilo.</dd><br>
<dt>pan</dt>
  <dd>pan li kiwen+lili li kama suli lon insa kili. tenpo kama la pan li lon insa ma la ona li lon e kasi kili.</dd>
  <dd>jan li pali e pan kepeken nasin ni: pan en telo li kama wan li seli li kama kiwen. jan+mute li moku e pan.</dd>
<dt>pana</dt>
  <dd><em>mi pana e ona lon ni.</em> tenpo pini la ona li lon ni ala. taso mi tawa e ona. ni la ona li lon ni.</dd>
  <dd><em>mi pana e ona tawa jan.</em> mi tan e ni: jan li jo e ona.</dd>
  <dd><em>mi pana e ona tawa ma ante.</em> mi tawa ma ante e ona, taso mi tawa ma ante ala.</dd>
  <dd><em>mi pana e telo lukin.</em> telo li tawa weka tan lukin mi.</dd>
  <dd><em>mi pana e kon.</em> mi tawa insa sijelo e kon. mi tawa weka e kon.</dd>
<dt>pi</dt><dd>mi moku kepeken uta mi. jan+ante li moku kepeken uta pi jan+ante.</dd><br>
<dt>pilin</dt>
  <dd>jan li pali e ike tawa mi la mi pilin+ike. jan li pana e pona tawa mi la mi pilin+pona.</dd>
  <dd>pilin jan li wan sijelo li tawa insa sijelo e telo sijelo loje.</dd>
  <dd><em>mi pilin e ona.</em> mi toki insa e ona.</dd>
<dt>pimeja</dt>
  <dd>tenpo pimeja la suno li lon ala.</dd>
  <dd>ijo+pimeja li lukin sama sewi lon tenpo pimeja.</dd>
  <dd>suno ala li lon la mi lukin e pimeja taso.</dd>
<dt>pini</dt>
  <dd>pini palisa li wan palisa. palisa li jo e pini tu taso. pini wan li weka tan pini ante.</dd>
  <dd><em>mi pini moku.</em> tenpo pini lili la mi moku. taso tenpo ni la mi moku ala.</dd>
  <dd><em>mi pini e ona.</em> mi tawa e wan ona. tan ni la ijo+ante li ken ala tawa insa ona.</dd>
  <dd><em>mi pini e ilo.</em> mi tan e ni: ilo li pini pali.</dd>
  <dd><em>sina toki la tenpo pini la mi moku.</em> mi moku la tenpo kama la sina toki.</dd>
  <dd>tenpo pini la mama mi li lon e mi.</dd>
<dt>pipi</dt><dd>pipi li sama soweli, taso pipi li lili mute li jo e selo kiwen e noka mute.</dd><br>
<dt>poka</dt>
  <dd><em>mi lon poka ona.</em> mi weka ala tan ona.</dd>
  <dd><em>mi pali e ona poka sina.</em> mi pali e ona lon poka sina. mi en sina li pali e ona.</dd>
<dt>poki</dt>
  <dd>poki li ilo. jan li pali e poki tan ni: ijo+ante li ken lon insa poki. jan li wile e ni.</dd>
  <dd>jan li pana e telo lon insa poki li moku e telo ni.</dd>
<dt>pona</dt>
  <dd><em>ona li pona.</em> ona li ike ala.</dd>
  <dd>ijo li pona tawa mi la mi wile e ona.</dd>
<dt>pu</dt><dd><em>mi pu.</em> mi kepeken lipu pi toki+pona.</dd><br>
<dt>sama</dt>
  <dd><em>ona li lukin sama pipi.</em> mi lukin e ni li toki insa e ni: &ldquo;ona li sama pipi.&rdquo;</dd>
  <dd><em>mi en sina li sama.</em> mi sama sina. sina sama mi.</dd>
  <dd>mama mi li sama mama pi jan+sama mi.</dd>
  <dd><em>sina lukin e luka sama.</em> sina lukin e luka sina.</dd>
<dt>seli</dt>
  <dd>seli li lon la telo li kama kon.</dd>
  <dd>ijo+seli li pilin+sama seli.</dd>
  <dd>seli li seli mute li suno.</dd>
<dt>selo</dt>
  <dd>selo jan li wan sijelo. ijo+ante li ken pilin e selo li ken ala pilin e wan insa sijelo.</dd>
  <dd><em>ona li lon selo mi.</em> ona li pilin e selo mi.</dd>
<dt>seme</dt>
  <dd>mi toki e ni: &ldquo;seme li lon?&rdquo;zz sina toki e ni: &ldquo;ala li lon.&rdquo;</dd>
  <dd><em>ona li moku anu seme?</em> ken la ona li moku. ni li lon la mi wile sona e ni.</dd>
  <dd><em>sina moku tan seme?</em> ijo li tan e moku sina li seme?</dd>
  <dd><em>sina pali kepeken nasin seme?</em> sina pali kepeken nasin. nasin ni li seme?</dd>
<dt>sewi</dt>
  <dd><em>mi sewi.</em> mi tawa sewi.</dd>
  <dd>sewi ona li wan ona li lon sewi pi wan ante ona.</dd>
  <dd>sewi li ma suli lon sewi pi ma jan.</dd>
  <dd>jan+mute li pilin e ni: sewi li lon li pona li sama jan li jo ala e sijelo li moli ala li lon e ale.</dd>
<dt>sijelo</dt><dd>wan mi li ken pilin e ijo+ante. wan ante li lon insa mi. sijelo mi li wan ni ale.</dd><br>
<dt>sike</dt>
  <dd>nena ala li lon selo sike. insa sike li weka sama tan wan ale pi selo sike.</dd>
  <dd><em>mi sike e ona.</em> mi tawa sinpin ona. mi tawa poka ona wan. mi tawa monsi ona. mi tawa poka ona ante. mi tawa sinpin ona.</dd>
  <dd><em>ona li sike.</em> poka ona li sike e insa ona.</dd>
<dt>sin</dt>
  <dd><em>ijo+sin li lon ni.</em> tenpo pini lili la ijo li lon ni. taso tenpo ni la ijo+ni en ijo+ante li lon ni.</dd>
  <dd><em>ona li sin.</em> tenpo pini lili la ijo li lon e ona.</dd>
<dt>namako</dt><dd>jan li pana e telo tan telo suli tawa poki li seli e poki. tenpo kama la poki li jo e telo ala e namako walo.</dd><br>
<dt>sina</dt><dd><em>jan li toki e ni tawa soweli: &ldquo;sina moku.&rdquo;</em> jan li toki. toki ona la soweli moku.</dd><br>
<dt>sinpin</dt>
  <dd>tenpo mute la jan li kepeken ijo la sinpin ona li lon poka pi jan ni.</dd>
  <dd>tenpo mute la ijo li tawa mi la mi ken lukin e sinpin ona taso.</dd>
  <dd>sinpin jan li sinpin pi lawa ona.</dd>
  <dd>sinpin li sama supa, taso sinpin li len e poka ale tomo.</dd>
<dt>sitelen</dt>
  <dd><em>mi sitelen e pipi.</em> mi pilin e lipu kepeken ilo. tan ni la wan pi selo lipu li kule ante. ni la lipu ni li lukin sama pipi li sitelen pipi.</dd>
  <dd><em>mi sitelen e nimi.</em> mi sitelen. jan+ante li lukin e sitelen ni la ona li toki insa e nimi ni.</dd>
<dt>sona</dt>
  <dd><em>mi sona e nimi.</em> jan li toki e nimi tawa mi la ona li wile e ni: mi pilin e ijo. mi sona e ijo+ni.</dd>
  <dd><em>mi sona pali e ona.</em> mi sona e ni: mi ken pali e ona kepeken nasin seme?</dd>
  <dd><em>mi pana e sona tawa sina.</em> mi tan e ni: sina kama sona.</dd>
  <dd>jan+sona li sona e ijo+mute.</dd>
  <dd><em>mi sona e ona.</em> tenpo pini la mi lukin e ona li pali lon poka ona.</dd>
<dt>soweli</dt>
  <dd>soweli li ken pilin li ken wile li ken tawa ma ante.</dd>
  <dd>linja mute li lon selo soweli. mama meli soweli li pana e telo mama.</dd>
<dt>suli</dt>
  <dd>sinpin pi ijo+suli li weka tan monsi ona.</dd>
  <dd><em>ona li suli.</em> mi pali lili taso la mi ken ala tawa e ona. taso mi pali mute la ken la mi ken tawa e ona. tawa pi ijo+suli li pali ike.</dd>
  <dd><em>ona li suli.</em> ona li ken kama e wile mi.</dd>
  <dd>tenpo pini la jan+suli li jan+lili. taso ona li kama suli. ni la ona li suli.</dd>
<dt>suno</dt>
  <dd>suno li lon ala la jan li ken ala lukin.</dd>
  <dd>suno li ijo+suli seli lon sewi.</dd>
<dt>supa</dt><dd>wan pi telo suli li pilin e kon. supa li lukin sama wan ni.</dd><br>
<dt>suwi</dt>
  <dd>moku suwi li pona tawa uta.</dd>
  <dd>kon suwi li pona tawa nena.</dd>
<dt>tan</dt>
  <dd><em>mi moli tan ni: mi moku ala.</em> mi moku ala la mi moli. mi moku ala. mi moli.</dd>
  <dd><em>mi tan e ona.</em> mi pali. ona li kama tan ni.</dd>
  <dd><em>mi tawa ma ni tan ma ante.</em> tenpo pini la mi lon ma ante. taso mi tawa. ni la mi lon ma ni.</dd>
<dt>taso</dt>
  <dd><em>ijo+nanpa wan li lon, taso ijo+nanpa tu li lon ala.</em> mi toki e ni: &ldquo;ijo+nanpa wan li lon.&rdquo;zz ken la sina li kute e ni la sina li pilin e ni: &ldquo;ijo+nanpa tu li lon.&rdquo;zz mi wile e ni: sina sona e ni: ijo+nanpa tu li lon ala. ni la mi toki e ni: &ldquo;taso ijo+nanpa tu li lon ala.&rdquo;</dd>
  <dd><em>mi jo e ona taso.</em> mi jo e ona e ijo+ante ala.</dd>
<dt>tawa</dt>
  <dd><em>mi tawa ona.</em> tenpo pini la mi weka tan ona. taso mi tawa. ni la mi lon poka ona.</dd>
  <dd><em>mi tawa e ona.</em> mi tan e ni: ona li tawa.</dd>
  <dd><em>ona li pona tawa mi.</em> mi pilin e ni: ona li pona.</dd>
  <dd><em>mi tawa anpa.</em> tenpo pini la mi lon ma. taso mi tawa. ni la mi lon anpa pi ma ni.</dd>
  <dd><em>mi tawa sewi.</em> tenpo pini la mi lon ma. taso mi tawa. ni la mi lon sewi pi ma ni.</dd>
<dt>telo</dt>
  <dd>jan li ken lukin e telo mute lon ma. jan li lon insa telo la telo li ken pilin e selo ona ale.</dd>
  <dd>telo li lon insa poki la lupa lili li lon anpa poki la telo li tawa anpa li tawa weka tan poki.</dd>
<dt>tenpo</dt>
  <dd><em>jan li toki e ni: &ldquo;tenpo ni la soweli li moku.&rdquo;</em> tenpo la jan li toki. toki ona la soweli li moku lon tenpo sama.</dd>
  <dd>tenpo suno la suno li lon. tenpo pimeja la suno li lon ala.</dd>
<dt>toki</dt>
  <dd>jan+mute li toki kepeken uta ona.</dd>
  <dd>sina lukin e nimi mi. mi sitelen e nimi ni kepeken toki+pona.</dd>
  <dd><em>toki!</em> mi lon. mi ken kute e sina. mi wile toki tawa sina.</dd>
  <dd><em>mi toki insa e ona.</em> mi taso li kute e ni: mi toki e ona. taso mi toki uta ala.</dd>
<dt>tomo</dt>
  <dd>jan li ken lon insa tomo. jan li pali e tomo tan ni.</dd>
  <dd>tomo li wan tomo. sinpin li lon insa pi tomo tu.</dd>
<dt>tu</dt>
  <dd>wan en wan li tu.</dd>
  <dd><em>mi tu e ona.</em> mi tan e ni: ona li kama tu. ni la mi ken weka e wan ona tan wan ante ona.</dd>
<dt>unpa</dt><dd>tenpo mute la meli wan en mije wan li ken lon e jan+lili kepeken unpa.</dd><br>
<dt>uta</dt><dd>uta jan li wan sijelo. jan li ken moku li ken toki kepeken uta ona.</dd><br>
<dt>utala</dt>
  <dd><em>mi utala e ona.</em> mi tawa wawa e kiwen tawa ona. kiwen tawa li pilin wawa e ona. ken la mi pakala e ona tan ni.</dd>
  <dd><em>mi utala e ona.</em> ona li pali lili. mi lukin pali mute.</dd>
  <dd><em>mi toki utala tawa sina.</em> mi lukin lawa e sina kepeken toki. ken la mi tu li pilin+ike tan ni.</dd>
  <dd>jan+utala li moli e jan+ike.</dd>
<dt>walo</dt><dd>telo mama li walo.</dd><br>
<dt>wan</dt>
  <dd><em>jan wan li lon ni.</em> jan ni taso li lon ni.</dd>
  <dd><em>mi wan.</em> mi taso li lon ni.</dd>
<dt>waso</dt><dd>waso li sama soweli, taso waso li jo ala e linja sama soweli li jo e linja lipu e noka tu taso. waso mute li ken tawa kon lon tenpo suli kepeken tawa wawa pi linja lipu ona.</dd><br>
<dt>wawa</dt>
  <dd>jan+wawa li ken tawa e ijo+suli.</dd>
  <dd>jan li ken ala lukin e wawa, taso wawa li kon ala. wawa li ken tawa insa pi linja kiwen. wawa li ken lon e seli e tawa e suno. ilo mute li kepeken wawa.</dd>
<dt>weka</dt>
  <dd><em>mi weka tan ona.</em> mi lon poka ona ala.</dd>
  <dd><em>mi tawa weka tan ona.</em> tenpo pini la mi lon poka ona. taso mi tawa. ni la mi weka tan ona.</dd>
  <dd><em>mi weka e ona.</em> mi tan e ni: ona li tawa weka.</dd>
  <dd>ijo+weka li lon ni ala.</dd>
<dt>wile</dt>
  <dd><em>mi wile e ni: sina moku e ona.</em> sina moku e ona la ni li pona tawa mi. ni la ken la tenpo kama la mi lukin kama e ni.</dd>
  <dd><em>mi wile e ni: sina moku e ona.</em> sina moku ala e ona la ni li ike tawa mi.</dd>
  <dd><em>mi wile moku e ona.</em> mi wile e ni: mi moku e ona.</dd>
  <dd><em>mi wile e ona.</em> mi wile jo e ona.</dd>
</dl>
